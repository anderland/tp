<div class="intro">
	<div class="title is-2 is-spaced" id="ethicsPolicy">
		Codice Etico
	</div>
	<p class="subtitle is-4">Il Gruppo 24 Ore, forte di oltre 150 anni di storia, ha come proprio obiettivo quello di un’informazione completa e indipendente che è principalmente centrata sui temi della politica italiana e internazionale e dell’economia e della finanza. Un’informazione che interpreta i valori del libero mercato e di una comunità economica che aspira ad essere pienamente integrata nell’Unione europea.</p>
</div>
<div class="card breathe" id="#">
	<div class="card-content">
		<p class="title">
			La missione
		</p>
		<p>
			Il Sole 24 ore, come tutte le altre pubblicazioni del Gruppo 24 ORE, si propone di misurare con serietà e profondità il grado di trasparenza del Paese, delle sue istituzioni politiche ed economiche, per favorire una cultura aperta che consenta di perseguire la libera iniziativa dei cittadini in un contesto di efficienza.
		</p>
		<p>
			Il Sole 24 ore aspira a promuovere lo spirito e i valori dell’impresa, l’apertura dei mercati, la concorrenza, la cultura dell’innovazione e l’internazionalizzazione.
		</p>
		<p>
			Tutto ciò rimanendo fedele alla propria identità storica che lo vuole  particolarmente attento alle voci del mondo dell’impresa, delle professioni, dei mercati finanziari.
		</p>
	</div>
	<footer class="card-footer">
	</footer>
</div>
<br />
<div class="card" id="#">
	<div class="card-content">
		<p class="title">
			Fiducia e credibilità
		</p>
		<p>
			Il Gruppo 24 Ore ritiene che l’adozione di regole etiche costituisca una condizione assolutamente necessaria per la costante rigenerazione del patto di fiducia con la propria comunità di lettori e un vantaggio competitivo per perseguire con successo i propri obiettivi di rappresentare un insostituibile organo di informazione per il Paese.
		</p>
		<p>
			Le caratteristiche di ricerca di sintesi, selezione e specializzazione che sono peculiari de Il Sole 24 ore sono oggi pienamente riconosciute. Tanto che <a href="http://media.digitalnewsreport.org/wp-content/uploads/2018/06/digital-news-report-2018.pdf?x89475" target="_blank">ricerche indipendenti</a> lo ritengono come il più affidabile quotidiano italiano.
		</p>
		<p>
			Questi riconoscimenti richiedono nell’ecosistema digitale uno sforzo ancora più grande su tutte le piattaforme informative. Perciò Il Sole 24 ore ha deciso di aderire al Trust project per trarre dal confronto con le migliori pratiche internazionali ancora nuovi stimoli e sollecitazioni per una costante revisione dei propri processi.
		</p>
	</div>
	<footer class="card-footer">
	</footer>
</div>
<br />
<div class="card" id="#">
	<div class="card-content">
		<p class="title">
			La trasparenza
		</p>
		<p>
			Lo sforzo de Il Sole 24 ore è di rendere sempre più chiaro e netto quale tipo di informazione il lettore sta leggendo o guardando o ascoltando sul proprio sito e sulle altre piattaforme dove Il Sole 24 ore è o sarà presente. E di costruire degli indicatori di affidabilità e trasparenza leggibili e utilizzabili dai motori di ricerca e dalle piattaforme social così da certificare questo sforzo per un’informazione di qualità.
		</p>
		<p>Gli indicatori che Il Sole mette a disposizione sia degli utenti che delle piattaforme riguardano:</p>
		<ul>
			<li>
				I processi di funzionamento della redazione
			</li>
			<li>
				la chiara definizione delle diverse tipologie di contenuto
			</li>
			<li>
				le competenze dei propri giornalisti
			</li>
			<li>
				le metodologie seguite nella costruzione dei contenuti e nella loro correzione
			</li>
		</ul>
	</div>
	<footer class="card-footer">
	</footer>
</div>
<br />
<div class="card" id="#">
	<div class="card-content">
		<p class="title">
			I valori
		</p>
		<p>
			Fin dalla sua fondazione, e durante il corso di questi 150 anni di storia, Il Sole 24 ore ha sempre dichiarato i suoi valori fondanti, ribaditi nella premessa di questo codice etico (vedi sopra).
		</p>
		<p>
			Ma il principale valore per i giornalisti del Sole 24 ore è il rispetto della verità sostanziale dei fatti, la massima documentazione di ciò che scrivono, la presentazione ai lettori di fatti circostanziati attraverso l’analisi di tutti i documenti possibili. L’indicazione delle fonti originali, dei documenti ai quali si è fatto riferimento, l’analisi rigorosa delle informazioni sono elementi imprescindibili della prassi giornalistica della redazione.
		</p>
		<p>
			Ciò significa la capacità del giornale di essere libero da qualunque condizionamento di parte e di porre la ricerca dell’obiettività come faro all’interno di un contesto informativo aperto al pluralismo delle opinioni e al rispetto di ogni interlocutore.
		</p>
	</div>
	<footer class="card-footer">
	</footer>
</div>
<br />